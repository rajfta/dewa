---
title: >-
  Egy történet, két generáció – Hogyan építkezik tovább családi alapokra a Dewa
  Zrt. budaörsi központja?
date: 2025-06-12T22:00:00.000Z
excerpt: >-
  Az út nem volt mindig egyszerű, de a kitartás és a kölcsönös tisztelet
  segített megtalálni az összhangot. Buczkó Péter és fia, Patrick, a családi
  értékeket szem előtt tartva, közös célért dolgoznak, hogy a budaörsi központ
  jövője még fényesebb legyen. Olvasd el a történetüket, és ismerd meg, hogyan
  alakítják együtt a vállalat következő fejezetét!
coverImage: /budaors.jpg
seo:
  title: Generációk együttműködése I Dewa Zrt.
  description: >-
    Buczkó Péter és fia, Patrick generációk közötti együttműködéséről, a
    kihívások leküzdéséről és a Dewa Zrt. budaörsi központjának fényes jövőjéről
    szóló története.
---

A Dewa Zrt. története 1991-ben kezdődött, amikor Buczkó Péter, Ursz József és a (később kivásárolt) Bradács Géza úgy döntöttek, hogy kiválnak az addigi állami cégtől (HAFE – Hajtások és Festőberendezések), ahol kollégaként dolgoztak, és Péter felesége, Ariela De Ambrosi bevonásával saját magánvállalkozásba kezdenek.

A vállalkozás két telephelyen kezdte meg működését: Péter vezette a budaörsi, József pedig a békéscsabai központot. A szakmai alapokat a korábbi munkahelyükön szerzett tapasztalatokra építették, de tevékenységük fókuszát tudatosan szűkítették: a HAFE széles profiljából csak pár szeletet, de annál megalapozottabb területet vittek tovább. Stratégiájukat az akkori piaci helyzetre, az erős keresletre és gyenge kínálatra alapozták, és két alappillérre építették: egyrészt hosszú távú, bizalmon alapuló partnerkapcsolatok kialakítására nyugat-európai gyártókkal, másrészt a hazai kereslet pontos és rugalmas kiszolgálására.

Bár akkoriban még nem láthatták előre, ez a tudatos, értékalapú szemlélet nemcsak a vállalkozás elindítását tette sikeressé, hanem a Dewa Zrt. máig tartó fejlődésének is szilárd alapját képzi.

![A Dewa Zrt. alapítói: Buczkó Péter, Ariela De Ambrosi, Ursz József és Bradács Géza](/alapitas.jpg "A Dewa Zrt. alapítói: Buczkó Péter, Ariela De Ambrosi, Ursz József és Bradács Géza")

### **Generációk találkozása – Patrick becsatlakozása**

Ahogy a cég évről évre fejlődött, a tulajdonosok családjai is bővültek – a cég mellett felnövő gyerekek közül többen is közelebb kerültek a vállalkozás világához. A továbbiakban Buczkó Péternek és fiának, Patricknak a történetét követjük, valamint azt, hogyan vált utóbbi aktív résztvevőjévé a budaörsi központ életének.

*Hogyan indult az együttműködés? Mi adta a lendületet a bekapcsolódáshoz?* – Kérdeztem először Patrickot.

,,Kisgyerek korom óta vannak emlékeim a cégről, hisz rengeteg programra vittek a szüleim; síelni is egy ilyen alkalmával tanultam meg. Ennek ellenére tinédzser koromig csak elképzeléseim voltak a cég tevékenységéről, a barátaimnak mindig azt mondtam, hogy a faterom a Moszkva téren ecseteket árul. Az érdeklődésem a cég iránt a felsőoktatási tanulmányaimmal egyidejűleg jött, ekkor kezdtem a cégnél dolgozni. Az első pár évben karbantartó és szerviz feladatokat láttam el, később idegennyelvű feladatokban segítettem a kollégáknak, miközben egyre nagyobb tudásra és felelősségre tettem szert.”

Patrickot az édesapja invitálta a cégbe, motivációiról a következőket mondta:

,,Akkoriban nem gondolkodtam még tudatosan azon, ki lesz a budaörsi központ következő vezetője, de megtetszett a gondolat, hogy a családban maradjon a vállalkozás. Nem az volt a cél, hogy mindenáron együtt dolgozzunk, hanem, hogy Patrick saját tapasztalatain keresztül ismerje meg a vállalkozást, hogy el tudja dönteni, mennyire érzi magáénak azt.”

![Buczkó Patrick és Buczkó Péter](/Buczko_Peter_es_Patrick.jpg "Buczkó Patrick és Buczkó Péter")

### **Szerepek és egyensúly - az összhang kialakítása**

*Hogyan képzeljük el Titeket családként és kollégákként? Milyen nehézségekkel kellett megküzdenetek az évek során?* – Tettem fel következő kérdésem.

„Családként együtt dolgozni egyszerre jelent örömöt és kihívást” – kezdte Péter. „Ariela, a feleségem vezeti a pénzügyi területet, így hárman vagyunk jelen a családból a budaörsi központban. Tudatosan ügyelünk arra, hogy a családi és munkahelyi szerepeket különválasszuk – otthon próbálunk nem beszélni a munkáról, az
irodában nem ülünk egymás mellé, nem egymást keressük először, mégis van egy hagyomány, amit megtartottunk: minden nap együtt ebédelünk.”

A határok kijelölése azonban csak az első lépés volt – a közös munka kiegyensúlyozott dinamikája egy hosszabb tanulási folyamat eredménye. Mindannyiuknak nehéz volt kilépni a szülő-gyermek szerepből, de idővel oldódott a generációs hierarchia. Ma már a döntéseket csapatként hozzák: megvitatják, mérlegelnek, és közösen döntenek – ami nemcsak a családjukra, hanem az egész cég működésére is jellemző. Péter az évek alatt egyre több feladatot és felelősséget bízott fiára, és mára már nyitott Patrick újító szemléletére is:„Ismeri, hogyan gondolkodom, aztán megoldja úgy, ahogy szerinte a legjobb” – mondja egyre
többször.

Ezek után megkérdeztem tőlük, ki mit tanult vagy értékel leginkább a másikban. A válaszokból gyorsan kirajzolódott, hogy a kölcsönös tisztelet az alap: az idősebb generáció különösen nagyra tartja, hogy a fiatalabb kiemelkedően jó a kapcsolatok építésében, és új energiát hoz a csapatba, míg ő maga a szakmai
alapokat és a precizitást tartja a legnagyobb példának.

### **Családi értékek a munkahelyen - a Dewa szellemisége**

*Péter, hogyan jelennek meg a családi értékek a munkahelyen, a Dewa mindennapi működésében?*

„A Dewa Zrt. nemcsak tulajdonosi szinten családi vállalkozás, hanem a mindennapi munkánkban is átjárja ez a szemlélet a céget. Számunkra természetes, hogy az irodában is önazonosak maradunk, és ahogy a cég formált minket, úgy formáltuk mi is a vállalati kultúrát. A kollégák nálunk nem csupán munkatársak, hanem egy összetartó, családközpontú közösség tagjai, ahol az őszinte kapcsolatoknak és a kölcsönös támogatásnak is fontos szerepe van. A közös programok régóta részei az életünknek, és ezekre mindig meghívjuk a munkatársak családtagjait is, így ezek az alkalmak igazi baráti és bensőséges eseményekké váltak.”

![A Dewa Zrt. budaörsi központjának kollégái és családtagjaik](/csoportkep.jpeg "A Dewa Zrt. budaörsi központjának kollégái és családtagjaik")

### **Bizalommal továbbadni, elkötelezetten továbbépíteni - jövőkép**

A generációváltás nem könnyű – Patrick szerint ez sokszor „egyfajta harc a szülőkkel”, ahol az irányítás átadásához türelemre, kölcsönös bizalomra és nyitottságra van szükség. A fiatalabb nemzedék új ötleteket, más szemléletet hoz, ami kezdetben ütközhet a korábbi renddel, de hosszú távon erősséggé válhat. 

Péter viszont mára már nyugodt szívvel ad teret ennek a lendületnek, mert mindketten tudják: a vállalatnál kialakult értékrend és szervezeti kultúra szilárd alapot jelent a váltáshoz, miközben Péter bízni tud a fiában és az évek során megszerzett tudásra épülő döntéseiben is. A cél közös, értékeket továbbvinni, újakat teremteni – úgy haladni előre, hogy közben megmaradjon a cég szíve és lelke: a család.
